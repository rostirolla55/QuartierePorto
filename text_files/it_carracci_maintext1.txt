Questa casa già nel 1563 era di proprietà di Giovanni Maria Carracci che, proveniente da Cremona, aveva aperto a Bologna una bottega da beccaro.
Il Carracci fu il capostipite della omonima famiglia dalla quale derivarono le due generazioni di pittori, che per oltre mezzo secolo avrebbero abitato e aperto bottega proprio in questo stabile.
Il legame affettivo che i Carracci ebbero per questa loro casa è dimostrato dal fatto che, anche quando la celebrità li portò a lavorare altrove, questo luogo rimase un riferimento al quale fare sempre ritorno.
Il 14 dicembre 1619, in questo palazzo dove era nato e che apparteneva ancora a Paolo Carracci, figlio di Vincenzo, anche lui noto come pittore, morì Ludovico, l'artista più celebre della famiglia le cui spoglie furono poi inumate nella chiesa di S. Maria Maggiore di Galliera
La fabbrica, nei secoli, subì pesanti rimaneggiamenti e, solo di recente, è stata interessata da una ristrutturazione che ha cancellato tutti i danni subiti con la guerra Con questi lavori, nel fabbricato, sono state riportate alla luce tracce preziose del suo passato.
Il portale ha una ghiera strombata e la sua ampiezza, per le caratteristiche della strada, è tuttora inconsueta. 
La porta, a due ante, è costruita in essenza forte. E opera di buona ebanisteria e in origine aveva un portoncino pedonale che oggi è stato fissato e mimetizzato con modanature. Le maniglie sono in ottone lucido.
